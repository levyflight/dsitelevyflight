+++
title = "সাম্যবাদী,   কাজী নজরুল ইসলাম"
description = ""
tags = [
    "Kaji Najrul Islam",
 
]
date = "2016-04-15"
categories = [
    "Bengali Poem",
]
menu = "main"
+++

গাহি সাম্যের গান --

যেখানে আসিয়া এক হয়ে গেছে সব বাধা-ব্যবধান ,

যেখানে মিশেছে হিন্দু-বৌদ্ধ-মুসলিম-ক্রিশান। ।

  গাহি সাম্যের গান !

কে তুমি? - পার্সী ? জৈন ? ইহুদী ? সাঁওতাল , ভীল , গারো ?

কনফুসিয়াস ? চার্বাক-চেলা ? বলে যাও, বোলো আরো !

 বন্ধু, যা খুশি হও, 

পেটে পিঠে কাঁধে মগজে যা-খুশি পুঁথি ও কেতাব বও,

কোরান-পূরাণ-বেদ-বেদান্ত-বাইবেল-ত্রিপিটক--

জেন্দাবেস্তা-গ্রন্থসাহেব পড়ে যাও, যত সখ,--

কিন্তু কেন এ পন্ডশ্রম, মগজে  হানিছ শূল ?

দোকানে  কেন অ দর-কষাকষি ? -- পথে ফোটে তাজা ফুল !

তোমাতে রয়েছে সকল কেতাব সকল কালের জ্ঞান,

সকল শাস্ত্র খুঁজে পাবে সখা খুলে দেখ নিজ প্রাণ !

তোমাতে রয়েছে সকল ধর্ম, সকল যুগাবতার,

তোমার হৃদয় বিশ্ব-দেউল সকলের দেবতার ।

কেন খুঁজে ফের দেবতা ঠাকুর মৃত-পুঁথি-কঙ্কালে ?

হাসিছেন তিনি অমৃত-হিয়ায় নিভৃত অন্তরালে !

 বন্ধু, বলিনি ঝুট্,

এইখানে এসে লুটাইয়া পড়ে সকল রাজমুকুট ।

এই হৃদয়ই সে নীলাচল, কাশী, মথুরা, বৃন্দাবন,

বুদ্ধ-গয়া এ, জেরুজালেম্ অ, মদিনা, কাবা-ভবন,

মসজিদ এই, মন্দির  এই, গির্জা এই হৃদয়,

এইখানে বসে ঈসা মুসা পেল সত্যের পরিচয় ।


এই রণ-ভূমে বাঁশীর কিশোর গাহিলেন মহা-গীতা,

এই মাঠে হল মেষের রাখল নবীরা খোদার মিতা ।

এই হৃদয়ের ধ্যান-গুহা-মাঝে বসিয়া শাক্যমুনি 

ত্যজিল রাজ্য মানবের মহা-বেদনার ডাক শুনি ।

এই কন্দরে আরব-দুলাল শুনিতেন আহবান,

এইখানে বসি গাহিলেন তিনি কোরানের সাম-গান !

 মিথ্যা শুনিনি ভাই,

এই হৃদয়ের চেয়ে বড় কোনো মন্দির-কাবা নাই ।

 [Download PDF](/doc/bengali-poem/samyabadi.pdf)

